Kantelemuusikko Eva Alkula on erikoistunut nykymusiikkiin ja japanilaiseen musiikkiin. Alkula esiintyy säännöllisesti solistina ja erilaisissa kamarimusiikkiyhtyeissä Suomessa ja ulkomailla. Hänen yhteistyönsä nykysäveltäjien, muusikoiden ja kuvataiteilijoiden kanssa on tuottanut monia uusia ja merkittäviä teoksia kanteleelle, ja vuodesta 2021 hän on ollut nykymusiikkiyhtye TampereRaw’n jäsen. Alkula on konsertoinut laajasti eri puolilla Eurooppaa sekä Venäjällä, Yhdysvalloissa ja Japanissa. Hänen yhteytensä japanilaiseen musiikkiin ja kulttuuriin ovat erityisen syvät. Vuosina 1999-2000 hän opiskeli kotonsoittoa Hokkaidon Kasvatustieteellisessä Yliopistossa Yukiko Takagakin johdolla, ja hän vierailee edelleen vuosittain Japanissa tehden yhteistyötä kototaiteilija Tomoya Nakain kanssa. Alkula toimii opettajana Sibelius-Akatemiassa, Tampereen konservatoriossa ja Tampereen ammattikorkeakoulussa.