Pianisti Viktor Pellia on asunut Suomessa vuodesta 2011 alkaen. Päätettyään opintonsa Viktor Gorinin ja professori Viktor Portnoin oppilaana Venäjällä Pellia jatkoi ammatillisia opintojaan Suomessa Kirsti Huttusen ja Heini Kärkkäisen johdolla. Pellia on menestynyt useissa kansainvälisissä kilpailuissa ja on esiintynyt solistina ja kamarimuusikkona Suomessa, Norjassa, Ranskassa, Saksassa ja Venäjällä. Hän on esiintynyt erilaisten orkestereiden, kuten Karjalan valtion filharmonisen sinfoniaorkesterin, Kuopion ja Oulun kaupunginorkestereiden, Savonlinna Cameratan ja Pyynikki Sinfonian solistina. Pellia toimii aktiivisesti myös säestäjänä ja on työskennellyt useilla suomalaisilla festivaaleilla, kuten Tampere Flute Fest, Karjalan valkeat yöt, Toppenkurset, Rauma Festivo ja Kivijärvi soi. Tällä hetkellä Viktor työskentelee säestäjänä Tampereen konservatoriossa. Hänen taiteellista työtään ovat tukeneet Karjalan tasavallan päämies, Venäjän esittävien taiteiden säätiö sekä Suomen Kulttuurirahasto.