Jenny Villanen on soittanut Helsingin kaupunginorkesterissa soolopikkolistina syksystä 2007. Tätä ennen, vuosina 2003-2007, hän työskenteli vakituisena soittajana Kaartin soittokunnassa. Villanen on soittanut päätyönsä ohella sijaisuuksia useissa Suomen orkestereissa, kuten Suomen Kansallisoopperassa, Radion sinfoniaorkesterissa, Turun filharmonisessa orkesterissa ja Tampere Filharmoniassa, sekä Savonlinnan Oopperajuhlaorkesterissa, Tapiola Sinfoniettassa ja Kymi Sinfoniettassa. Jenny soitti solistina jo 9-vuotiaana Rauman poikasoittokunnan kanssa ja vuosia myöhemmin hän pääsi solistiksi Kaartin soittokuntaan. Villanen on kantaesittänyt useita suomalaisten säveltäjien teoksia soolohuilulle sekä muille kokoonpanoille. Hän esiintyy myös kamarimuusikkona, aktiivisimmin tällä hetkellä yhtyeidensä 2Clazz! ja 4Clazz! kanssa.