Ranskalainen huilisti Alexis Roman sai huilun äänenjohtajan paikan Jyväskylä Sinfoniasta vuonna 2012 Patrick Galloisin toimiessa orkesterin ylikapellimestarina. Vuonna 2020 hän aloitti Suomen kansallisoopperan ja -baletin huilun äänenjohtajana. Roman vierailee aktiivisesti eri orkesterien riveissä niin Suomessa kuin ulkomailla, ja hän on esiintynyt muun muassa Tampere Filharmonian, Turun Filharmonisen Orkesterin ja Lausannen kamariorkesterin kanssa. Roman on toiminut huilunsoiton tuntiopettajana Jyväskylän ammattikorkeakoulussa ja lisäksi hän on vieraileva opettaja Seiya Uenon huiluakatemiassa Japanissa. Roman levytti huilisti Seiya Uenon kanssa Bachin duettoalbumin, joka julkaistiin keväällä 2020.