Lähde mukaan matkalle halki lumen ja jään! Luvassa on ainutlaatuinen, ympäristöteemoista ammentava konserttielämys, jossa kuullaan maamme kärkihuilisteja. Annaleena Jämsä, Malla Vivolin, Jenny Villanen ja Johanna Kärkkäinen sekä pianisti Hanna-Leena Savolainen ja kanteelensoittaja Eva Alkula esittävät muun muassa Cecilia Damströmin, Kai Niemisen, Jouni Kaipaisen ja Väinö Hannikaisen musiikkia.
JÄÄ//ICE -konsertissa klassinen ja kokeellinen musiikki kohtaavat kiehtovalla tavalla ja luvassa on kokonaisvaltainen taide-elämys. Hollantilainen säveltäjä ja artisti Samuel Van Dijk luo konserttiin audiovisuaalisen maailman, jonka kuvien ja äänien muotoiluun myös SINÄ yleisössä voit vaikuttaa. Tämä toteutetaan muutamaa päivää ennen varsinaista konserttia. Yleisön osallistumisen mahdollistaa TFF:n ja Tampereen yliopiston yhteistyö ja mukana olevat ohjelmistokehittäjät Eva Wallinvirta, Henri Turunen, Roshan Bist, Samuel Gonçalves, Eliana Junker, Joona Mäkinen ja Samu Salko yliopistosta. Yleisön osallistumisesta tiedotetaan muutamaa päivää ennen konserttia osoitteessa: www.tampereflutefest.com 
Konsertissa kerätään varoja sodasta kärsineiden nuorten ukrainalaisten artistien tukemiseksi. Vuoden 2022 Young Artist-kilpailun A-sarjan voittajat julkistetaan lyhyessä seremoniassa, joka järjestetään gaalakonsertin alussa.